---
layout: single
title: F.A.Q.
permalink: /faq/
---

# 1. Po co związek zawodowy w Allegro? 

Jesteśmy przekonani, że o sukcesie firmy decydują jej pracownicy, a żeby pracownicy mogli w pełni realizować swój potencjał, muszą mieć wpływ na warunki, w jakich pracują. Wierzymy, że jedynie związek zawodowy daje taki realny wpływ na to, że #dobrze_tu_byc. 

# 2. Jakie są główne cele komisji w Allegro? 

Przede wszystkim chcemy, żeby nasz głos był uwzględniany przy podejmowaniu decyzji dotyczących spraw pracowniczych i domagamy się przejrzystej siatki płac oraz warunków zatrudnienia. Wszystkie nasze postulaty znajdziecie w dokumencie. 

# 3. Kto może dołączyć do związku zawodowego w Allegro? 

 * Do związku wstąpić może każdy, bez względu na obszar oraz to, czy jest pracownikiem biurowym, czy pracuje w magazynach Allegro. 
 * Nie stanowią przeszkody także inne typy umów niż UoP: zarówno B2B jak umowa zlecenie, wystarczy, że pracujesz w Allegro od co najmniej 6 miesięcy. 
 * Do związku zawodowego mogą należeć wszyscy pracownicy polskiej części grupy Allegro, niezależnie od spółki w której są zatrudnieni. 
 * Niestety pracownicy Mall nie mogą dołączyć do naszego związku zawodowego (ograniczenia prawa polskiego), ale możemy wspólnie pomyśleć nad innym rozwiązaniem, daj nam znać na [komisjazzallegro@gmail.com][1]. 
 * Zależy nam na jak największej różnorodności, jednak kluczowe jest dla nas danie głosu tym, którzy dotychczas go nie mieli. Dlatego mamy pewne ograniczenia dotyczące liderów, reprezentantów HR, PR i Exec Teamu. Jeśli jednak widzisz swoje miejsce wśród nas, napisz do nas na [komisjazzallegro@gmail.com][1].  

# 4. Jak to zrobić? 

Zaloguj się na swoją prywatną skrzynkę na prywatnym sprzęcie ;) i daj znać na [komisjazzallegro@gmail.com][1], że jesteś zainteresowany/a dołączeniem. Dalej pokierujemy Cię mejlowo. 
Niestety, ze względów sprawozdawczych będziemy musieli otrzymać od Ciebie fizyczną wersję deklaracji. Po jej podpisaniu dołączymy Cię do komunikacji na naszych kanałach na discordzie. 

# 5. Co będę mieć z tego, że zostanę związkowcem / związkowczynią? 

Poza dumą związkową: 

 * Będziesz wiedzieć o planowanych zwolnieniach. Zanim pracodawca złoży wypowiedzenie, musi zwrócić się do organizacji związkowej, aby dowiedzieć się, czy zwalniany (jeśli jest zatrudniony na umowę na czas nieokreślony) podlega ochronie związkowej. 
 * Jeśli masz umowę na czas nieokreślony, masz prawo, żeby w Twojej sprawie pracowniczej związek “zajął stanowisko” - co realnie może przełożyć się na sprzeciw wobec zwolnienia. 
 * Będziesz mieć wpływ na wybór władz związku zawodowego w Allegro. 
 * Będziesz mieć wpływ na sprawy, którymi zajmuje się związek zawodowy. 

# 6. Czy pracodawca będzie wiedział, że należę do związku?

Nie. Lista członków związku jest niejawna i tylko od Ciebie zależy, czy zechcesz informować kogokolwiek o przynależności związkowej. Nie masz obowiązku informować pracodawcy, a pracodawca - nie ma narzędzi, by pozyskać tę informację. Jesteś bezpieczny / a!

# 7. Czy muszę coś robić jako członek / członkini związku zawodowego w Allegro? 

To zależy od tego, na ile chcesz i możesz się zaangażować:

 * W wersji minimum: płacisz składki, które wynoszą 20 PLN (daj znać, jeśli jej wysokość byłaby przeszkodą do dołączenia przez Ciebie) i w miarę możliwości bierzesz udział w głosowaniach dotyczących kluczowych decyzji związku (głosujemy podczas spotkań online). 
 * W wersji maksimum, do której Cię zachęcamy: aktywnie uczestniczysz w pracach związku. Roboty różnego rodzaju nie brakuje, daj znać, jeśli chcesz się zaangażować! 

To, czego nie musisz, to ujawniać się komukolwiek poza związkiem zawodowym jako osoba należąca do związku. 

# 8. Ilu członków ma związek zawodowy Allegro? Kto dzisiaj jest w związku? 

Liczbę członków będziemy raportować zgodnie z przewidzianym planem sprawozdawczym (najwcześniej do 10 lipca 2023). Skład związku zawodowego pozostaje niejawny. Niewykluczone, że w przyszłości będziemy mówić jawnie o kilku osobach, ale dzisiaj chlubnym wyjątkiem jest Daria Antczak-Olszewska, wskazana przez nas jako tzw. osoba ujawniona i objęta tym samym specjalną ochroną przed zwolnieniem. Daria przedstawia się tak: 

> Jestem w Allegro już prawie trzy lata. Działam w CX i weryfikuje błędy techniczne na platformie po stronie Klienta i Partnera. Od zawsze miałam potrzebę działania, dlatego i teraz jestem aktywna w naszej Komisji Zakładowej Allegro. 

# 9. Jak formalnie wyglądają struktury związku zawodowego Allegro i z czego to wynika? Czemu nazywamy się komisją? 

Formalnie rzecz biorąc jesteśmy Komisją przy Ogólnopolskim Związku Zawodowym (OZZ) Inicjatywa Pracownicza. Inicjatywa Pracownicza zrzesza komisje zakładowe, międzyzakładowe i branżowe w całej Polsce. W ramach Inicjatywy działają także firmy zbliżone do naszej np.
komisje w Accenture Services, UPS Polska, Amazon Fulfillment, Nielsen Media i NielsenIQ, Kantar czy Booking.com. Założyliśmy związek zawodowy w Allegro jako komisję Inicjatywy Pracowniczej po to, aby być wspólną częścią sieci pracowników domagających się równego i sprawiedliwego traktowania w pracy. Dzięki byciu częścią Inicjatywy Pracowniczej mamy dostęp do zasobów, wiedzy i doświadczenia organizacji, która od 10 lat skutecznie prowadzi dialog z pracodawcami. Dialog, który obejmuje także najbardziej niewygodne tematy. 
Czy wiesz, że…. 
 
 * Badania pokazują, że firmy w których wprowadza się pewne formy demokracji mają wyższą efektywność, niższe prawdopodobieństwo upadku, a pracownicy mają lepsze samopoczucie i są zdrowsi. Korzystają na tym wszyscy. 
 * W wielu państwach Europy związki zawodowe są znacznie bardziej popularne niż w Polsce? W Danii, Szwecji, Finlandii większość pracowników należy do związków zawodowych. 
 * Wbrew obiegowym opiniom, związki zawodowe funkcjonują także w branży technologicznej, z takimi przykładami jak Alphabet (właściciel Googla), IBM lub Apple. 
 * W Polsce jednym z bardziej ostatnio widocznych działań związków był wynik negocjacji w sprawie zwolnień grupowych w Agorze. 

# 10. Składka związkowa

## a. Jak opłacić składkę związkową?

Przelewem na wskazany poniżej numer konta. Możesz ustawić stałe, comiesięczne zlecenie wpłaty, by nie musieć o niej pamiętać. Rekomendujemy to rozwiązanie :) 

Numer konta: 

**37 2130 0004 2001 0577 6570 0046**

Dane adresowe do przelewu:

**OZZ Inicjatywa Pracownicza**
**ul. Kościelna 4/1a, 60-538 Poznań**

Tytuł przelewu: **Składka**

Bez żadnych adnotacji/dopisków z nazwą naszej komisji. To subkonto założone przez Inicjatywę Pracowniczą, lecz dedykowane tylko naszemu Związkowi.

Tytuł jest ważny, ponieważ ułatwi skarbniczce IP prowadzenie księgowości dla nas.

## b. Ile wpłacać?

Składka wynosi **20 zł miesięcznie**. 

## c. Czy można opłacić składki z góry za np. 3 miesiące, pół roku albo rok? 

Można! Wystarczy wpłacić odpowiednią wielokrotność kwoty miesięcznej składki. Nie trzeba tego w żaden sposób zgłaszać. Wystarczy w tytule przelewu wpisać np. „Składka 3 miesiące”. 

## d. Czy można opłacać składki z konta, które nie jest na moje dane? 

Tak. Ważne żeby w tytule znalazło się imię i nazwisko osoby której ta wpłata dotyczy. Potrzebujemy tych danych, żeby np. móc przypominać o płatnościach w razie gdyby pojawiły się zaległości. 

## e. Chcę dodatkowo wspierać działalność związkową, czy mogę wpłacić więcej niż wysokość miesięcznej składki? 

Jak najbardziej! 

## f. Mam trudności z wygospodarowaniem takiej kwoty. Czy mogę wpłacić mniej? 

W takich sytuacjach prosimy o kontakt. Będziemy szukać rozwiązań dopasowanych indywidualnie. 

## g. Na co przeznaczane są składki? 

Kwotę składki 20 zł dzielimy: 
 
 * **7 zł** przekazywane jest na potrzeby komisji krajowej IP i przeznaczane m.in. na wsparcie prawne, organizację szkoleń, demonstracji itp.
 * **13 zł** pozostaje dla naszej komisji. Środki te przeznaczamy m.in.: 
   * na potrzeby dokumentacji związkowej — koszty druku, zakup segregatorów itp.
   * ulotki i transparenty na demonstracje, 
   * opłacenie strony internetowej
   * inne cele, które będziemy wspólnie ustalać na spotkaniach :) 

Jeśli masz jakieś pytania, daj nam znać na [komisjazzallegro@gmail.com][1]. 

[1]: mailto:komisjazzallegro@gmail.com
