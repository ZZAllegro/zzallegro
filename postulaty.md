---
layout: single
title: Postulaty
permalink: /postulaty/
---

Związek reprezentuje szerokie interesy pracowników Allegro niezależnie od stanowiska, miasta zatrudnienia, spółki i formy umowy. Celem związku jest dbanie o to, żeby Allegro było przyjaznym, sprawiedliwym i bezpiecznym miejscem pracy. Jesteśmy przekonani, że te cechy są niezbędne dla prawdziwego zaangażowania pracowników i jako takie przekładają się na na efektywność działań i rozwój całego Allegro. 
Zachęcamy wszystkich do dołączenia do związku zawodowego i wspólnej pracy nad realizacją postulatów. 

Poniżej przedstawiamy najbardziej palące wyzwania stojące przed firmą. 

## Postulaty Związku Zawodowego Pracowników Allegro 

1. **Chcemy, żeby głos pracowników był uwzględniany przy podejmowaniu decyzji dotyczących spraw pracowniczych**
   1. Postulujemy, by wszystkie decyzje dotyczące zmian w sposobie organizacji pracy były każdorazowo konsultowane z szerokim gronem pracowników - zwłaszcza tymi, których dotyczy zmiana. Wyniki tych konsultacji powinny być brane pod uwagę podczas podejmowania decyzji, a skutki i szczegóły wdrożenia zmian - transparentnie komunikowane. 
   2. Dążymy do tego, aby związek zawodowy miał swojego przedstawiciela w procesach decyzyjnych związanych ze sprawami pracowniczymi. Przedstawiciel będzie reprezentował interesy pracownicze i stanowił zabezpieczenie, że są one uwzględnione w planie wykonawczym decyzji. 
   3. Chcemy rzetelnych informacji o decyzjach nas dotyczących 
      1. Domagamy się informacji o argumentach i danych, na podstawie których podejmowane są decyzje dotyczące pracowników Allegro. 
      2. Informacje o planowanych zmianach powinny być komunikowane z odpowiednim wyprzedzeniem, minimum 1 miesiąc wcześniej (antyprzykład: informacje o wykupie sprzętu). 
      3. Wszystkie zmiany dotyczące pracowników Allegro powinny być wprowadzane stopniowo, z uwzględnieniem dobra pracowników. 
      4. Informacje o zmianach powinny zawierać wyniki konsultacji z pracownikami Allegro. 
      5. Komunikaty dotyczące zmian powinny być pełne i rzetelne: uwzględniać planowany sposób i warunki wdrożenia. 
2. **Postulujemy przejrzystą siatkę płac i warunków zatrudnienia**
   1. Domagamy się: 
      1. upublicznienia widełek płacowych dla wszystkich stanowisk w Allegro. W pierwszym kroku - ujawnienia informacji wewnątrz firmy, a w kolejnym - także w widełkach płacowych przy ogłoszeniach o pracę. Jeśli prace nad ujawnieniem tych informacji już trwają - postulujemy wgląd w terminarz; 
      2. jawności poziomów kariery pracowników Allegro. 
   2. Jawność informacji o wynagrodzeniach i warunkach zatrudnienia pracowników Allegro powinna uwzględniać dane w podziale na płeć na każdym z poziomów, stanowisk i obszarów. Ewentualne różnice w wynagrodzeniach powinny zostać skorygowane. 
   3. Żądamy transparentnych informacji o warunkach uzyskania awansu oraz podwyżki. 
3. **Postulujemy zmianę systemu ocen pracowniczych**
   1. Chcemy pełnej jawności kryteriów oceny, w tym kryteriów branych pod uwagę w procesie kalibracji i w ramach decyzji o awansach pracowników Allegro. 
   2. Domagamy się uproszczenia i skrócenia procesu ocen pracowniczych oraz przyśpieszenia przekazywania ich wyników. 
   3. Chcemy jasnej, ogólnodostępnej i obowiązującej wszystkich pracowników procedury awansowej. 
4. **Domagamy się równych zasad dla wszystkich pracowników.** Chcemy jasnych, klarownych zasad pracy obowiązujących wszystkie zespoły i wszystkich pracowników, przy jednoczesnym elastycznym uwzględnieniu tzw. sytuacji wyjątkowych: 
   1. Żądamy informacji o liczbie osób zatrudnionych jako tzw. “kontraktorzy” i informacji o rozbieżnościach pomiędzy warunkami kontraktów a warunkami zatrudnienia przy umowie o pracę. 
   2. Wymagamy konkretnej i sprawiedliwej reakcji firmy na zgłaszane przez pracowników sytuacje, w których zasady współpracy są łamane oraz aktywnego przeciwdziałania zjawisku wprowadzania przez pojedyncze działy własnych zasad, negatywnie wpływających na pracowników. 
   3. Żądamy pełnej informacji na temat warunków pracy pracowników magazynowych oraz możliwości przeprowadzenia audytu tych warunków przez przedstawiciela związku. 
5. **Żądamy uzdrowienia procedury rozwiązywania sytuacji spornych**
   1. Zgłaszanie i rozwiązywanie sytuacji spornych powinno obejmować jedną jasno określoną dla wszystkich pracowników ścieżkę. 
   2. Podczas analizy sporu postulujemy o obecność przedstawiciela związku zawodowego pracowników (innego niż strony sporu) i/lub przedstawiciela instytucji zewnętrznej, zatwierdzonej przez związek zawodowy. 
   3. Domagamy się transparentności informacji o liczbie postępowań i ich ogólnym wyniku. 
   4. Równocześnie postulujemy o pełną poufność samego przebiegu postępowania oraz o stosowanie środków zapewniających pełną ochronę osób sygnalizujących nieprawidłowości. 
6. **Postulujemy zmianę priorytetów w działach Human Resources**
   1. Oczekujemy wprowadzenia zinstytucjonalizowanej roli w dziale HR - osoby, która będzie pierwszym kontaktem pracownika w przypadku zaobserwowania naruszeń i która będzie reprezentowała realny interes pracownika, np. w sytuacjach konfliktu z przełożonym. 
   2. Potrzebujemy jasnej informacji na temat tego jak i dlaczego realizowane są ograniczenia zatrudnienia nowych osób oraz osób na zastępstwo (tzw. Freeze / “keep headcounts flat”). Jeśli ograniczenie ma być utrzymane, stanowczo domagamy się adekwatnego zmniejszenia obłożenia pracą w zespołach i działach dotkniętych mniejszą liczbą etatów. 
   3. Postulujemy przyjrzenie się obecnemu poziomowi odejść pracowników w firmie i podanie informacji na temat skali w szerszej perspektywie czasowej. 
7. **Postulujemy o realną anonimizację danych respondentów w badaniu pracowniczym (BaZa)**
   1. Domagamy się, aby dane o ocenie satysfakcji pracowników uniemożliwiały identyfikację respondentów. 
   2. Żądamy monitorowania i karania przypadków, w których przełożeni wpływają na wyniki ankiety np. poprzez uwzględnienie wyników ankiety w ocenie pracownika. 
8. **Postulujemy wyrównanie inflacyjne wynagrodzeń**
   1. Domagamy się wyrównania inflacyjnego benefitów (wyrażonych w punktach) i dopłat NFŚS 
   2. Postulujemy wyrównanie inflacyjne wynagrodzeń pracowników Allegro. 
9. **Chcemy otwartej współpracy związku zawodowego z przedstawicielami Allegro**

   Zapraszamy do współpracy osoby odpowiedzialne za sprawy pracownicze i komunikację wewnętrzną, nie tylko w formie wymaganej przez ustawodawcę tj. poprzez informowanie związku o planowanych zwolnieniach, ale także 
   1. poprzez zapewnienie pracownikom informacji o istnieniu naszego związku zawodowego: udostępnienie przestrzeni na Insite+, przestrzeni na slacku i uwzględnienie informacji o związku podczas onboardingu nowych pracowników oraz zezwoleniu na stworzenie strony w Allegro Home 
   2. poprzez wspólne wypracowanie dodatkowych form zabezpieczenia przed zwolnieniami. 
